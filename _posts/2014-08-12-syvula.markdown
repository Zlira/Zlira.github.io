---
layout: post
title:  "Через Сивулю до Пекла і назад"
date:   2014-08-12 00:45:32
---

Сивуля&nbsp;— найвища (мабуть) у Ґорґанах гора, називається так, через те, що сивенька, як і решта гір
у Ґорґанах, зрештою. Хоча, звичайно, є якась класична етимологічна історія з вродливою царівною, про яку
можна почитати у [Вікіпедії](https://uk.wikipedia.org/wiki/Велика_Сивуля). От на Сивулі ми ще не були, тому
туди і поїхали цього року і бродили в тих місцях по такому маршруту:

*село Осмолода — хребет Матагів — г. Висока (1803 м) — г. Ігровець (1804 м) — перевал Боревка — г. Лопушна (1772 м) —
г. Велика Сивуля (1836 м) — г. Мала Сивуля (1818 м) — полонина Рущина — полонина Боярин — р. Салатручіль — 
р. Салатрук — село Бистриця.*

Загалом десь 40 км, і тривало це діло з п'ятниці ранку до понеділкового вечора. А до чого тут Пекло? ну, про Пекло потім.

## Добирання туди зі Львова

Добирались автобусами, зранечку на Стрийському автовокзалі сіли на маршрутку до Калуша, а там
пересіли на прямий автобус до Осмолоди. Найбільші враження від першого шматка шляху: заклад "Ріо-де-Журавно" 
(я навіть, коли пізніше у Цивілізації захопила Ріо-де-Жанейро, так його перейменувала), від другого&nbsp;— 
дуже погана дорога і дівчинка, яка з'їла величезний шматок ковбаси без хліба і дуже підозріло гикала всю дорогу 
над нашими наплічниками, але обійшлось.

## До туристичної хатинки
В Осмолоді є стенди, де позначені маршрути&nbsp;— наш червоний дуже добре промаркований. Тут треба перейти через
дві річечки: [Молоду](https://www.dropbox.com/s/uedc8yqa18s71rq/moloda.JPG) і [Лімницю](https://www.dropbox.com/s/fmyvladimc1rlit/limnyca.JPG).
Через останню був [ось такий](https://www.dropbox.com/s/53f1btrql4kksvd/mistok.JPG) трохи хисткий місток.

Далі дорога досить стрімко але серпантинно підіймається між [смереками](https://www.dropbox.com/s/j3hw6geznl0sdhj/smereky.JPG)
і [порослим мохом камінням](https://www.dropbox.com/s/92zxgr2h47y7ayf/moh.JPG) догори. Час від часу можна бачити різні 
[красиві краєвиди](https://www.dropbox.com/s/yznn9uqt9xepwmx/osmolda.JPG).

І все би було дуже добре, але почався дощик, спочатку оманливо легенький, а потім сильніший і сильніший. Так ми змокли повністю і абслоютно,
що жодного клаптика сухого одягу не залишилось, хоч і мали дощовики. І ось, коли думки про спання у мокрому одязі в мокрому наметі у мокрому
лісі стали зовсім гнітючими, ми побачили хатинку для туристів. Там трохи брудно, але є пічка і сухі дрова, і дах не протікає. Готувати їсти
довелось на дощівці, бо криничку затопило брудною водою. Пізніше у цю хатинку прийшли якісь пацани з Ужгорода і поселились на горищі. А ми
випили трохи слив'янки, нагодували мишку цукеркою, заховали від її родичів решту харчів і полягали спати.

## По хребтах
Наступного дня погода була трохи кращою, хоч на вершинах нас не раз поглинали хмари. Десь за 2 години ми піднялись на 
[гору Велика](https://www.dropbox.com/s/4qnek9iowvsnhts/Velyka.JPG), a далі протраверсували Ігровець, але домовились, що будемо всім
казати, що ми й на його вершині побували. Ой...

Далі треба спускатись до [перевалу Боревка](https://www.dropbox.com/s/xu9k41k03mqgtpv/borevka.JPG) по відомих
[ґорґанських каменячках](https://www.dropbox.com/s/urtus6g9rqrpcvr/kamenaky.JPG), за що коліна "дякую" не скажуть. Але зійшли ми без травматизму,
а трошки далі за перевалом був потічок, там зупинились на обід і наварили собі мівіни. Тут знову почався дощ, але, на щастя, до того часу, як
ми піднялись на хребет Сивуля до лінії, де [знову починались каменячки](https://www.dropbox.com/s/ty2h1tptap8stbj/na_syvulu.JPG),
він трохи вщух. На підйомі ми зустріли кілька груп туристів, до складу двох входили собаки, одна з яких була дуже дружня і приходила
біля нас посидіти, коли ми відпочивали. Ще там на підході до Сивулі є руїни якихось оборонних укріплень з часів Першої світової. Соромно, але
виявилось, що ніхто з нас не знав, хто із ким там воював, хоча, припускаю, одною зі сторін були Січові стрільці.

Після Сивуль ми спустились до полонини Рущина, там є [руїни туристичного притулку](https://www.dropbox.com/s/bec6ylnkffdhet0/turystsychyi_prytulok.JPG),
водичка, місця для ночівлі. І дядечко, який свариться, що всі смітять, хоч ми і не смітимо зовсім, а несемо усе сміття у мішечку з собою.

## Після Пекла
У неділю вранці ми прокинулись, зібрались і вирушили першим ділом до [урвища Пелкло](https://www.dropbox.com/s/7c91f66uzszuziw/peklo1.JPG).
Виявилось, там не дуже пекельно&nbsp;— так собі [урвище, тай урвище](https://www.dropbox.com/s/sjnws8x0vk51ihm/peko2.JPG), чортів там також
не помітно було. А ось блуд нас почав чіплятись того дня, бо маркування за Сивулями вже не таке чудове. Тому перш ніж спуститись до річки
Салатрук ми заблукали два рази, але ще й назбирали багато гарненьких боровиків і лисичок. Того вечора ми зупинились біля
[водоспаду](https://www.dropbox.com/s/kdf23jqo88r9zsn/vodospad.JPG) на Салатруку (Салатруці?). Перед водоспадом величезне плесо повністю
заселене пуголовками. Також до нашого табору приходили корови і пробували пожувати намет і власники корів, які пробували продати
коров'яче молоко, нікому нічого не вдалось.

## Дорога додому
Наступного дня&nbsp;— моя найнеулюбленіша частина&nbsp;— коли брудним і смердючим треба товктись по всіляких маршрутках, до того ж було дуже
спекотно. Спершу ми дійшли до Бистриці, там почекали дві години на автобус, випили квасу, побачили дитячий майданчик зроблений фондом Кличка
і весь закиданий пляшками від горілки. Автобус відвіз нас до Надвірної і по дорозі ми побачили живу лисичку. В Надвірній треба трохи
пройтись до місця, де відправляються автобуси на Франківськ. А у Франківську, виявляється, автобуси до Львова вже не їздять від залізничного
вокзалу, а треба пертись десь на якісь околиці та ще й знову чекати там дві години. Словом, у Львові ми були аж десь коло 10
години вечора&nbsp;— виснажені але не шкодуємо.

[Ось тут](https://www.dropbox.com/s/3xbth9sqeyfmysb/6.gpx) знайдений мною GPS-трек.
